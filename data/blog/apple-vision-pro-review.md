---
title: اپل ویژن پرو؛ محصولی که اپل از آن می‌ترسید ولی به اپلی‌ترین شکل ممکن به‌سمت آن رفت!
date: '2023-06-20'
mainPhoto: '/static/images/apple-vision-pro.png'
tags: ['اپل ویژن پرو', 'WWDC23', 'VR']
draft: false
summary: در این مقاله به بررسی جدیدترین محصول اپل، یعنی اپل ویژن پرو، می‌پردازیم که توجه مخاطبان زیادی را به خود جلب کرده است...
authors: ['pooriamoghaddasi']
---
![Apple Vision Pro](/static/images/apple-vision-pro.png)

همایش WWDC23 شروع شد و پس از یک ساعت و فلان دقیقه صحبت‌های خسته‌کننده و قابل‌پیش‌بینی، عبارت معروف One more thing را شنیدیم؛ عبارتی که توجه شرکت‌کنندگان را با هیجانی فوق‌العاده به خود جلب کرد. شایعات درست بود؛ انقلابی جدید از سمت اپل در حال وقوع است!

این اپل ویژن پرو بود که در یک فضای حماسی و با تیزری که حال‌وهوای فیلم Ready player one را به شرکت‌کنندگان القا می‌کرد و اشاره‌های مستقیمی نیز به این فیلم شده بود، پا به WWDC23 گذاشت. خارق‌العاده بود؛ دنیایی زیبا و رؤیایی از ترکیب واقعیت و تکنولوژی، درست مقابل چشمان شما!

https://github.com/mehditareghi/tech-pulse/assets/103553267/62f34412-7827-4449-904c-ffb6b548c113

اپل ویژن پرو جذاب است و خاص، و سعی کرده هر ایرادی که هدست‌های VR رقبا داشته‌اند را رفع کند. اما صبر کنید! همین‌جا با یکی از استراتژی‌های عجیب ولی تأثیرگذار اپل برای ترغیب مخاطبانش مواجه می‌شویم؛ VR، کلمهٔ ممنوعهٔ اپل!


نه در همایش WWDC23 و نه در وب‌سایت خود اپل، نمی‌توانید کلمهٔ VR را بیابید. اپل هیچ‌وقت از این کلمه استفاده نکرد؛ درواقع از آن فراری است و نمی‌خواهد کسی هدست اپل را با این عنوان بشناسد. اما چرا؟ اپل با این کار قصد دارد بازار این محصول خود را رقبایش متمایز کرده و اپل ویژن پرو، برای مشتریانش خاص و بی‌رقیب جلوه کند.

## بررسی تخصصی اپل ویژن پرو

وقتی که صحبت از بررسی تخصصی به میان می‌آید، اپل ویژن پرو حرف‌های زیادی برای گفتن دارد. این هدست پیشرفته با داشتن دو پردازندهٔ اپل سیلیکون قدرتمند M2 و پردازندهٔ جدید R1، از پس هر کاری برمی‌آید؛ منظورمان هر کاری‌ست… حتی اجرای بازی‌های کنسولی و پخش 4K محتوا بدون هیچ‌گونه افت کیفیت.

در هر لنز این هدست پیشرفته، یک نمایشگر با کیفیت 4K قرار داده شده تا فاصلهٔ بین دنیای واقعی و مجازی را تاحدممکن کاهش دهد. همچنین دو اسپیکر در بندها و نزدیک گوش تعبیه شده تا چیزی جلودار غرق شدن شما در دنیای زیبای Vision OS نباشد.

وزن این دستگاه حتی بدون باطری داخلی هم بالاست و مهندسان اپل راه‌حل زیبایی برای این مورد پیدا نکرده‌اند؛ همیشه باید به برق متصل باشید، ازطریق سیمی که با مگنتی پرقدرت، از گوشهٔ هدست آویزان می‌شود و جزو معدود محدودیت‌هایی‌ست که باید با آن کنار بیایید. عمر پاوربانک هم بالا نیست و حتی کفاف دیدن یک فیلم سینمایی معمولی (۱۲۰ دقیقه‌ای) را هم نمی‌دهد.

ولی از اعدادوارقام که بگذریم، در دنیای سیستم عامل جدید اپل، یعنی Vision OS، همه‌چیز زیباست، تک‌تک المان‌های UI در جای درستی نمایش داده می‌شوند، حتی اشکال، روی زمین سایه می‌اندازند، همه‌چیز باورپذیر است!

اپل ویژن پرو در بعد امنیت، با تکنولوژی جدیدی به‌نام Optic ID پا به میدان گذاشته است، تکنولوژی‌ای که با اسکن مردم چشم، شما را احراز هویت می‌کند تا هرکسی نتواند به محتوای واقعیت مجازی شما دسترسی پیدا کند.

ویژگی جدید دیگری که در این هدست به‌کار رفته و ثبت پتنت هم شده، حالت Eyesight می‌باشد. به‌شخصه نسبت این ویژگی دید مثبتی ندارم؛ نمایش چشم‌ها پشت شیشهٔ جلویی روی یک نمایشگر OLED قرار نیست حسی مشابه ارتباط چشمی منتقل کند. این تکنولوژی گران‌قیمت اپل، کاربردی به‌نظر نمی‌رسد، ولی تلاشی‌ست برای نمایش حضور فیزیکی کسی که نصف صورتش را هدست اپل گرفته!

![Apple Vision Pro Eyesight](/static/images/apple-vision-pro-eyesight.png)

اما چرا از این ویژگی متمایز اپل انتقاد می‌کنم؟ دلیلش واضح است: اپل ویژن پرو گران است، خیلی گران. نه‌تنها با استانداردهای ما ایرانیان، بلکه در سطح جهانی، برچسب قسمتی ۳۵۰۰ دلاری که در کشور ما ۱۸۰ میلیون تومان آب می‌خورد، کفهٔ ترازو را تغییر می‌دهد.

اپل در پایان، قبل از اعلام قیمت ویژن پرو گفت به‌جای خرید مانیتور، سیستم صوتی و چند دستگاه دیگر، ویژن پرو را بخرید. ولی حتی با نخریدن اینها هم نمی‌شود ۳۵۰۰ دلار ذخیره کرد، مگر اینکه قصدتان خرید این محصولات از اپل بوده باشد! تازه در این حالت هم فقط یک نفر می‌تواند از این هدست استفاده کند.

طبق شایعات اما قرار نيست قیمت این تکنولوژی این‌گونه بماند؛ گمانه‌زنی‌ها حاکی از این است که نسخهٔ Vision SE تا اوایل سال ۲۰۲۴ به بازار می‌رسد و لذت تجربهٔ استفاده از این تکنولوژی را با چاشنی اپل و قیمتی قابل‌خرید برای عموم مردم فراهم می‌کند.

اپل ویژن پرو هرچه که هست، انقلابی در دنیای دیوایس‌ها به‌شمار می‌آید؛ انقلابی جذاب، زیبا، کاربردی و اما بسیار گران!
